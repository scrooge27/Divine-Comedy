<div class="jumbotron" style="width: 1200px; background-color:#009933">
	    <div class="text-center">
	  <p class="lead">
	  <img src="19.jpg" class="img-fluid" alt="Responsive image"  style="width: 400px; height: 500px">
	  <ul class="list-group" style="margin-bottom: 30px;">
  <li class="list-group-item" style="background-color:#33cc33">Il sogno di Dante: la femmina balba
</li>
  <li class="list-group-item" style="background-color:#33cc33">L’angelo della sollecitudine</li>
  <li class="list-group-item" style="background-color:#33cc33">Virgilio interpreta il sogno di Dante</li>
  <li class="list-group-item" style="background-color:#33cc33">Gli avari e i prodighi: incontro con papa Adriano V</li>
  <li class="list-group-item" style="background-color:#33cc33">Adriano spiega la pena degli avari. Le sue ultime parole</li>
</ul>
	
Nell'ora in cui il calore del giorno, sopraffatto da quello della terra, non riesce più a scaldare il frigore della luna o talvolta di Saturno -quando gli astrologi vedono sorgere ad est, in una zona celeste, oscura ancora per poco, la costellazione da loro chiamata Fortuna Maggiore, prima dell'alba-, mi apparve in sogno una donna balbuziente, dagli occhi guerci, e claudicante, con le mani deformi e dalla carnagione emaciata. Io la osservavo; e come il sole riscalda il corpo freddo che la notte appesantisce, così il mio sguardo le rendeva sciolta la lingua e quindi la raddrizzava in poco tempo, e le tingeva il volto livido così come conviene all’amore. Poichè le si era in tal modo disserrata la lingua, cominciava a cantare in maniera tale che a stento avrei distolto la mia attenzione da lei. “Io sono” ,diceva, “io sono una dolce sirena, che svio i marinai in mezzo al mare; sono tanto ricca di piacere al sentirmi! Io attrassi verso il mio canto Ulisse desideroso del suo cammino; e chi si abitua con me, di rado se ne va; a tal punto lo soddisfo interamente!”. La sua bocca non si era ancora richiusa, quando apparve accanto a me una donna veloce e santa, per rendere manchevole quell’altra. “O Virgilio, Virgilio, chi è costei?”, diceva con orgoglio; ed egli sopraggiungeva con gli occhi fissi solo su quella onesta. Ghermì l’altra e la squartò sul davanti, strappandole le vesti, e mi mostrò il ventre; quello mi fece destare a causa dell’odore che ne usciva. Io aprii gli occhi, ed il buon maestro:  “Ti ho già chiamato almeno tre volte!”, diceva, “Alzati e seguimi; troviamo l’apertura per la quale tu passerai”. Mi sollevai e tutte le cornici del santo monte erano già piene di luce, e proseguivamo con il nuovo sole alle spalle. Seguendolo, portavo la mia testa come chi ce l’ha gravida di pensieri, che si inarca con le spalle; quando io udii  dire “Venite, di qui si oltrepassa” soavemente e dolcemente, come non si sente nella regione dei mortali. Con le ali aperte, che sembravano quelle di un cigno, ci spinse in su tra le due pareti della dura roccia colui che chi aveva parlato in tal modo. Agitò le piume e poi ci fece vento, affermando che sono beati coloro che piangono, i quali avranno le anime padrone del consolo. “Che cos’hai che continui a guardare verso terra?”, cominciò a dirmi la mia guida, avendo da poco entrambi superato l’angelo. Ed io: “Mi fa proseguire con tanta perplessità una recente visione che mi attira a sè, cosicchè non posso distogliermi dal pensarvi”. “Hai visto”, disse, “quella vecchia fattucchiera che è l’unica causa delle lacrime che si piangono nelle cornici sopra di noi; hai visto come ce ne si libera. Ti basti ciò, e batti per terra i talloni; volgi lo sguardo al richiamo che il sovrano eterno fa girare intorno insieme alle sfere celesti”. Come il falco, che prima si guarda ai piedi, quindi si volta al sentirsi chiamato e si slancia per il desiderio del pasto che là lo attira, così mi feci io; e similmente proseguii per quanto la roccia è scavata per fornire il passaggio a chi sale, fino a dove si torna a camminare in tondo. Non appena mi trovai nella quinta cornice, vidi lungo di essa gente che piangeva, giacendo a terra prona. “Adhaesit pavimento anima mea” sentivo loro dire con sospiri così profondi che le parole si comprendevano a malapena. “O eletti del Signore, le cui sofferenze sono rese meno dure da giustizia e speranza, indirizzateci verso la salita successiva”. “Se voi venite esenti dalla pena di giacere e volete trovare la vià più in fretta, che le vostre destre siano sempre rivolte all’esterno del monte”. Così domandò il poeta, e così poco dopo ci fu risposto davanti a noi; per cui io, mentre parlava, notai l’altro, nascosto, e volsi lo sguardo a quello della mia guida: quindi egli assentì con un cenno felice a ciò che chiedeva il mio sguardo desideroso. Dopo che ebbi la possibilità di agire autonomamente, mi portai sopra a quella creatura che avevo notato per le sue parole, e dissi: “Spirito, nel quale il pianto fa maturare ciò senza il quale non si può tornare a Dio, arresta un attimo per me la tua maggiore preoccupazione. Dimmi chi fosti e come mai avete il dorso rivolto in alto, e dimmi se vuoi che ottenga per te qualcosa là da dove mi mossi da vivo”. Ed egli a me: “Saprai il motivo per cui il nostro didietro sia rivolto al cielo, ma prima sappi che fui successore di Pietro. Tra Sestri Levante e Chiavari scende a valle un bel fiume, e si fregia del suo nome l’appellativo della mia casata. Per poco più di un mese sperimentai quanto pesa il manto papale a chi lo tiene lontano dal peccato, a tal punto che tutti gli altri carichi sembrano piume. La mia conversione -ahimè!- arrivò tardi; ma non appena fui reso papa scoprii quanto era bugiarda la vita. Vidi che in quella posizione il cuore non era appagato, nè che si poteva andare più su in quella vita; per cui mi si accese il desiderio di questa. Fino a quel punto ero stato un’anima sventurata e lontana da Dio, completamente avara; ora, come vedi, ne subisco la pena qui. Quello che fa l’avarizia, qui lo si dichiara in penitenza delle anime pentitesi; ed il monte non ha una pena più amara di questa. La giustizia divina qui ci riversa a terra tanto quanto il nostro sguardo non si levò in alto, essendo invece fisso sui beni terreni. Come l’avarizia spense in noi il desiderio per ciascuna opera buona, per cui il nostro agire si perdette, così la giustizia ci trattiene stretti qui, legati e bloccati nelle mani e nei piedi; e staremo immobili e distesi tanto quanto farà piacere al giusto Signore”. Io mi ero inginocchiato e volevo parlare, ma come io incominciai ed egli si accorse, solamente udendomi, della mia reverenza, “Quale motivo”, disse, “ti ha portato così in basso?”. Ed io gli risposi: “A causa della vostra eminenza la mia coscienza mi ha fatto pentire di stare in piedi”. “Raddrizza le gambe, alzati fratello!”, rispose; “non fare questo errore: sono servo di un solo potere con te e con gli altri. Se hai mai ascoltato quel santo verso evangelico che dice “E non si sposeranno”, puoi capire bene perchè parlo così. Ora vattene: non voglio che ti fermi ulteriormente; perchè la tua sosta disturba il mio pianto, con il quale rendo maturo ciò di cui hai parlato. Sulla terra ho una nipote di nome Alagia, di per sè buona, a patto che la nostra casata non la renda malvagia col suo cattivo esempio; e costei sola mi è rimasta laggiù”.

	</p>
	 </div>
	</div>