<div class="jumbotron" style="width: 1200px; background-color:#009933">
	    <div class="text-center">
	  <p class="lead">
	  <img src="15.jpg" class="img-fluid" alt="Responsive image"  style="width: 400px; height: 500px">
	  <ul class="list-group" style="margin-bottom: 30px;">
  <li class="list-group-item" style="background-color:#33cc33">L’angelo della misericordia</li>
  <li class="list-group-item" style="background-color:#33cc33">Virgilio spiega una frase di Guido del Duca
</li>
  <li class="list-group-item" style="background-color:#33cc33">Esempi di mansuetudine: Maria, Pisistrato, S. Stefano</li>
  <li class="list-group-item" style="background-color:#33cc33">Spiegazione di Virgilio</li>
  <li class="list-group-item" style="background-color:#33cc33">ngresso nel denso fumo della III cornice</li>
</ul>
	
Quanto appare del sole (la sfera che gioca sempre come un bambino) tra il concludersi della terza vigilia e l’inizio del giorno, altrettanto pareva essergli rimasto del suo corso, già tendente alla sera. Ed i raggi luminosi ci ferivano a metà del naso, perchè il monte era già stato girato da parte nostra, e quindi proseguivamo ormai dritti verso il tramonto, quando io mi sentii pesare la luce in faccia assai più di prima e mi suscitavano stupore queste cose non conosciute; quindi sollevai le mani verso la cima della mie ciglia e mi schermai il viso, moderando l’eccessiva luce. Come quando dall’acqua o dallo specchio il raggio balza verso la parte opposta, risalendo in modo simile a quello in cui scende, e si allontana in ugual misura dalla perpendicolare alla superficie, così come lo dimostrano la comune esperienza e la scienza, nella stessa maniera mi parve di essere lì colpito in faccia da una luce riflessa; per cui la mia vista fu rapida nello scostarvisi. “Chi è, o dolce guida, quello al quale io non posso riparare lo sguardo tanto che mi serva e pare essersi mosso verso di noi?”, dissi io. “Non ti meravigliare se ancora ti abbagliano i servitori celesti”, mi rispose, “si tratta di un ambasciatore che viene ad esortare che si salga. Arriverà presto il momento in cui non ti peserà vedere queste cose, ma ti rendedarà diletto, tanto quanto la natura ti ha predisposto a sentire”. Dopo che fummo giunti all’angelo benedetto, questi disse con parole cordiali: “Entrate da qui per una scala meno ripida delle altre”. Noi salivamo, essendoci già allontanati da lì, e dietro di noi fu cantato “Beati misericordes!” e “Godi tu che vinci!”. Il mio maestro ed io andavamo entrambi soli verso l’alto; ed io pensai, mentre proseguivo, ad ottenere vantaggio dalle sue parole; e mi rivolsi verso di lui chiedendo ciò: “Che cosa volle dire l’anima romagnola, ricordando sia “divieto” sia “condivisione”?”. Per cui egli mi rispose: “Egli conosce la conseguenza del suo errore più grande; perciò non ci si meravigli se ci riprende affinchè si pianga meno nell’avvenire. Siccome i vostri desideri continuano a fissarsi nel bene in cui a causa della condivisione la parte di ciascuno si indebolisce, l’invidia manovra il mantice suscitando sospiri. Ma se l’amore per il cielo più alto spingesse verso l’alto il vostro desiderio, non avreste nel cuore quel timore; perchè lì, in Paradiso, tante più sono le persone che dicono “nostro”, tanto più ciascuno ne possiede maggiormente, e tanto più arde di carità quel luogo.” “Io sono tanto più privo della contentezza”, dissi io, “di quanto non sarei se non mi fosse stato detto nulla, ed accolgo nella mente maggiore dubbio. Come è possibile che un bene, distribuito tra più possidenti, renda maggiormente ricchi di sè di quanto non farebbe se fosse posseduto da pochi?”. Ed egli a me: “Poichè tu continui a fissare la mente sempre alle cose terrene, cogli la tenebra dalla luce della verità. Quel bene infinito ed ineffabile che si trova lassù tende all’amore come un raggio luminoso che viene verso un corpo lucido. Concede tanto più quanto più desiderio trova; così che, in qualunque persona c’è carità, in lei prospera l’eterno bene. E quanta più gente lassù si ama, tanto più cresce la carità e maggiormente la si ama, e come uno specchio essa restituisce la propria immagine dall’una all’altra persona. E se il mio ragionamento non ti appaga, sappi che vedrai Beatrice, ed ella ti soddisferà interamente questo ed ogni altro desiderio. Fa in modo che ti siano presto cancellate le cinque ferite, come lo sono già le altre due, le quali si rimarginano attraverso l’espiazione”. Mentre volevo dire: “Mi hai soddisfatto”, vidi che ero giunto nella cornice successiva, così che le belle luci mi fecero tacere. Li mi sembrò di essere improvvisamente preso da una visione estatica e di vedere molte persone in un tempio; ed una donna, sull’entrata, che in atto dolcemente materno diceva: “Figlio mio, perchè ci hai fatto questo? Ecco, addolorati, tuo padre ed io ti cercavamo”. E non appena tacque, quello che era apparso prima, sparì. Quindi mi si manifestò un’altra donna, con le guance rigate da quel liquido che il dolore fa gocciolare quando esso nasce da una rabbia scorretta verso un altro, e diceva: “Se tu sei il re di quella città per il cui nome ci fu così grande litigio tra gli dei e dalla quale deriva ogni scienza, vendicati di quelle braccia sfrontate che abbracciarono nostra figlia, o Pisistrato”. E mi parve  che il tiranno, benevolo e sereno, le rispondesse con un atteggiamento moderato: “Che cosa faremo a chi desidera il male per noi, se chi ci ama viene condannato da parte nostra?”. Poi vidi una folla infiammata dall’ira che uccideva a sassate un giovane, gridandosi tra loro continuamente: “Martirizzalo, martirizzalo!”. E lo vedevo chinarsi verso terra, a causa della morte che ormai l’aveva preso, ma del suo sguardo faceva sempre un’apertura verso il cielo, pregando il sommo signore, in tanta sofferenza, di perdonare i propri persecutori, con quell’aspetto che suscita la misericordia. Quando la mia anima si distolse da queste contemplazioni tornando alle cose reali al di fuori di sè, io compresi che le mie illusioni non erano false. La mia guida, che mi vedeva comportare come un uomo che si desta dal sonno, disse: “Che cos’hai dal momento che non puoi reggerti in piedi, ma hai camminato per più di mezza lega con gli occhi velati e le gambe impacciate, come chi è preso dall’ebbrezza o dal sonno?”. “O dolce guida, se tu mi ascolti, io ti dirò ciò che mi è apparso mentre le mie gambe erano così manchevoli”, gli dissi. Ed egli: “Anche se tu avessi cento maschere sul volto, non sarebbero per me oscuri i tuoi pensieri, benchè piccoli. Ciò che hai visto è successo perchè non ti rifiuti di aprire il cuore alle acque della pace che sono diffuse dalla fonte eterna. Non ho chiesto “Cos’hai?” per lo stesso motivo per cui lo fa chi guarda, sebbene lo faccia con lo sguardo di chi non vede, quando un corpo giace senz’anima; ma te l’ho chiesto per darti forza alle gambe: così conviene stimolare i pigri, lenti ad usare la propria veglia quando ritorna”. Noi proseguivamo per la sera, protesi a quanto poteva arrivare lo sguardo di contro ai luminosi raggi serali. Ed ecco farsi incontro a noi, a poco a poco, un fumo scuro come la notte: e non c’era luogo in cui spostarsi via da quel fumo. Questo fumo ci tolse la vista e l’aria pulita.

	</p>
	 </div>
	</div>