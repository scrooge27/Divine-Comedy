<div class="jumbotron" style="width: 1200px; background-color:#009933">
	    <div class="text-center">
	  <p class="lead">
	  <ul class="list-group" style="margin-bottom: 30px;">
  <li class="list-group-item" style="background-color:#33cc33">I superbi recitano il Pater Noster
</li>
  <li class="list-group-item" style="background-color:#33cc33">Ammonimento ai vivi; Virgilio chiede per dove si possa salire
</li>
  <li class="list-group-item" style="background-color:#33cc33">Incontro con Omberto Aldobrandeschi</li>
  <li class="list-group-item" style="background-color:#33cc33">Incontro con Oderisi da Gubbio
</li>
  <li class="list-group-item" style="background-color:#33cc33">Provenzan Salvani
</li>
</ul>
	
«O Padre nostro, che sei nei Cieli, non limitato da essi, ma per il maggiore amore che provi per le tue prime creature, sia lodato il tuo nome e la tua potenza da ogni creatura, come è giusto rendere grazie alla tua dolce sapienza. Venga per noi la pace del tuo regno, poiché noi non possiamo salire ad essa con le nostre forze, se non ci viene data, anche se ci impegniamo in ogni modo. Come i tuoi angeli fanno sacrificio a te della loro volontà, cantando 'osanna', così facciano gli uomini della loro. Dacci oggi la nostra manna quotidiana, senza la quale in questo aspro deserto (la Terra) chi più cerca di avanzare, tanto più cammina a ritroso. E come noi perdoniamo a ciascuno le offese subìte, anche tu perdona a noi, benevolo, e non guardare i nostri meriti. Non mettere alla prova con il demonio la nostra virtù, che si abbatte facilmente, ma liberaci da lui che la stimola in tal modo. Quest'ultima preghiera, Signore caro, non la facciamo per noi, che non ne abbiamo bisogno, ma per coloro che abbiamo lasciato tra i vivi». Così quelle ombre, pregando per noi un buon augurio, andavano sotto il peso (del masso), simile a quello che a volte si sogna, tormentate in misura diversa, tutte in tondo e prostrate lungo la I Cornice, purgando le tracce dei loro peccati terreni. Se in Purgatorio quelle anime dicono sempre bene per noi, sulla Terra cosa si può dire e fare per loro da parte di quelli che sono disposti al bene? Certo bisogna aiutarli a lavare i loro peccati che portano dalla Terra, cosicché, purificati e lavati, possano salire al Cielo. «Orsù, possa la giustizia e la pietà sgravarvi presto, così che possiate muovere le ali e sollevarvi secondo il vostro desiderio; mostrateci da quale parte si va più rapidamente alla scala (per la prossima Cornice); e se c'è più di un accesso, mostrateci quello che sale meno ripido; infatti questi che mi segue, a causa del peso del corpo che ha con sé, è lento a salire pur contro il suo volere». Non fu chiaro da chi venissero le parole che furono date in risposta a queste dette dal mio maestro; ma ci fu detto: «Venite con noi verso destra lungo la parete, e troverete il varco percorribile a una persona viva. E se io non fossi impedito dal sasso che piega il mio collo superbo, per cui sono costretto a tenere il viso basso, guarderei costui che è ancora vivo e non dice il proprio nome, per vedere se lo conosco e renderlo pietoso del mio tormento. Io fui italiano e nacqui da un grande Toscano: mio padre fu Guglielmo Aldobrandeschi; non so se avete mai sentito il suo nome. L'antico lignaggio e le grandi opere dei miei antenati mi resero così arrogante, che, non pensando alla comune origine, disprezzai ogni uomo a tal punto che io morii, come ben sanno i Senesi, e come sa ogni bambino a Campagnatico. Io sono Omberto; e la superbia non reca danno solo a me, in quanto ha coinvolto nel suo male tutti i miei congiunti. Ed è necessario che porti questo peso a causa sua, finché a Dio piacerà, qui tra i morti, poiché non lo feci tra vivi». Mentre ascoltavo chinai in giù il viso; e uno di loro, non questo che mi parlava, si piegò sotto il macigno che li opprime, e mi guardò, mi riconobbe e mi chiamò, tenendo con fatica gli occhi fissi su di me, che andavo con loro tutto chinato. Io gli dissi: «Oh! non sei forse Oderisi, l'onore di Gubbio e di quell'arte che a Parigi è chiamata 'enluminer'?» Disse: «Fratello, sono più apprezzati i codici che decora Franco Bolognese; l'onore è tutto suo e mio solo in parte. Certo io non sarei stato così cortese quand'ero vivo, per il grande desiderio di eccellenza cui era proteso il mio cuore. Qui si sconta la pena di questa superbia; e non sarei qui, se quando potevo ancora peccare non mi fossi rivolto a Dio. Oh gloria vana delle capacità umane! quanto poco rimane verde sul ramo, se non è seguita da età decadenti! Cimabue credette di primeggiare nella pittura, mentre ora è Giotto il maestro e ha oscurato la sua fama: allo stesso modo Guido (Cavalcanti) ha tolto all'altro Guido (Guinizelli) la gloria della lingua, e forse è già nato chi li vincerà entrambi. La fama terrena non è altro che un alito di vento, che ora spira da una parte e ora dall'altra, e cambia nome a seconda della direzione. Credi di avere una fama maggiore se muori da vecchio, invece di essere morto quando ancora parlavi in modo infantile, prima che siano trascorsi mille anni? Questo è un tempo brevissimo rispetto all'eternità, più breve di un batter di ciglia rispetto al movimento del cielo che si muove più lentamente. Colui che cammina a passi lenti davanti a me, un tempo era noto in tutta la Toscana; ora a malapena si sussurra il suo nome a Siena, di cui era signore quando la rabbia fiorentina fu distrutta (a Montaperti), che a quel tempo era superba come ora è volta alla corruzione. La vostra fama è come il verde dell'erba, che va e viene, ed è cancellato dal sole che fa spuntare l'erba stessa dalla terra». E io a lui: «Le tue vere parole mi ispirano buona umiltà, e abbassano il mio grande orgoglio; ma chi è quello di cui parlavi poco fa?» Rispose: «Quello è Provenzan Salvani; ed è qui perché ebbe la presunzione di ridurre Siena in suo potere. Da quando è morto ha camminato così (sotto il masso) e continua senza riposo; sconta questa pena colui che sulla Terra ha troppo osato». E io: «Se quello spirito che attende a pentirsi in punto di morte, deve sostare nell'Antipurgatorio e non sale in Purgatorio per tutto il tempo che durò la sua vita, a meno che una buona preghiera non lo aiuti, in che modo gli fu permesso di venire qui?» Disse: «Quando era al culmine della potenza, liberamente si mise in piazza del Campo a Siena (a chiedere l'elemosina), messa da parte ogni vergogna; e lì, per riscattare dalla prigionia il suo amico che era stato catturato da Carlo d'Angiò, si sottopose a una tremenda umiliazione. Non dirò di più e so di parlare in modo oscuro; ma passerà poco tempo prima che i tuoi concittadini faranno in modo che tu possa sperimentarlo di persona. Quell'azione gli permise di accedere subito alla Cornice».

	</p>
	 </div>
	</div>