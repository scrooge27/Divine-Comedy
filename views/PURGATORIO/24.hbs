<div class="jumbotron" style="width: 1200px; background-color:#009933">
	    <div class="text-center">
	  <p class="lead">
	  <img src="24.jpg" class="img-fluid" alt="Responsive image"  style="width: 400px; height: 500px">
	  <ul class="list-group" style="margin-bottom: 30px;">
  <li class="list-group-item" style="background-color:#33cc33">Forese parla di Piccarda ed indica altri golosi</li>
  <li class="list-group-item" style="background-color:#33cc33">Incontro con Bonagiunta Orbicciani</li>
  <li class="list-group-item" style="background-color:#33cc33">Profezia della morte di Corso Donati</li>
  <li class="list-group-item" style="background-color:#33cc33">Arrivo al secondo albero</li>
  <li class="list-group-item" style="background-color:#33cc33">Esempi di gola punita (Teseo ed i centauri, Gedeone e gli Ebrei)</li>
  <li class="list-group-item" style="background-color:#33cc33">L’angelo dell’astinenza
</li>
</ul>
	
Nè il parlare rallentava il procedere, nè il procedere il parlare, ma discutendo andavamo veloci come una nave sospinta da vento favorevole; e le anime, che parevano esseri morti due volte, si meravigliavano di me dalle cavità degli occhi, essendosi accorte che ero vivo. Ed io, seguitando a parlare, dissi: “Questa anima (Stazio) forse sale più lentamente di quanto non farebbe a causa di altri. Ma dimmi, se tu lo sai, dov’è Piccarda; e dimmi se tra queste anime che vedo scrutarmi in questa maniera c’è qualche persona degna di nota”. “Mia sorella, che non so se fosse più bella o più buona, già trionfa gioiosa della sua corona di gloria nell’ Empireo”. Così rispose alla prima domanda; poi disse: “Qui non è vietato nominare gli altri, dal momento il nostro aspetto è così emaciato per via della fame. Questi”, e me lo indicò, “è Bonagiunta da Lucca; e al di là di lui quel volto che è più logorato degli altri fu sposo della Chiesa: fu di Tour, e attraverso il digiuno espia la golosità per le anguille di Bolsena e per il buon vino”. Mi nominò molti altri uno per uno; e tutti parevano contenti di essere nominati, a tal punto che io non vidi nessun gesto di dispiacere. Vidi mordere a vuoto per la fame Ubaldino dalla Pila e Bonifacio dei Fieschi, che guidò con il bastone pastorale molta gente. Vidi messer Marchese, che ebbe già modo di bere a Forlì con meno sete (rispetto a quella che prova qua) ed essa fu tale che non si sentì sazio. Ma come fa chi guarda e poi si compiace più di una cosa che di un’altra, così feci io nei confronti dell’anima lucchese, che sembrava desiderasse conoscermi più di quanto io volessi conoscere lui. Egli mormorava e sentivo qualcosa come “Gentucca” là dove egli sentiva la ferita della giustizia che li scarna in tal modo. “O anima che sembri desiderosa di parlare con me”, gli dissi, “fa’ in modo che io ti capisca, e rendi entrambi soddisfatti con le tue parole”. “E’ nata una donna, ed ancora non indossa il velo nuziale”, cominciò a dire, “la quale ti renderà gradita la mia città, sebbene la si rimproveri. Tu te ne andrai con questa profezia: se dal mio mormorare sei caduto in errore, te lo chiariranno gli eventi. Ma dimmi se io vedo qui colui che diede inizio alla nuova linea poetica, a partire da “Donne ch’avete intelletto d’amore”. Ed io gli risposi: “Io sono uno che, quando Amore lo ispira, annota quello che dice, ed in questa maniera vado ad esternare il significato di quello che continua a dirmi nel cuore”. “O fratello”, disse quello, “adesso vedo il nodo che trattenne Iacopo da Lentini, Guittone d’Arezzo e me al di qua del dolce stil novo che mi hai appena descritto! Io vedo chiaramente come le vostre penne vanno strette dietro ad Amore, e ciò alle nostre di certo non capitò; e chi procede ulteriormente, non vede più la differenza tra l’uno e l’altro stile”; e, come se fosse pago, tacque. Come gli uccelli che trascorrono l’inverno lungo il Nilo, talvolta si dispongono nell’aria a formare uno stormo e poi volano più in fretta e proseguono in fila indiana, così tutta la gente che era là, voltando lo sguardo, accelerò il passo, leggera sia per la magrezza sia per la volontà di espiazione. E come l’uomo che è stanco di correre lascia proseguire i compagni e passeggia in modo che si sfoghi l’ansare della cassa toracica, così Forese lasciò che ci superasse la sacra schiera e veniva dietro di me, dicendo: “Quando ci rivedremo/sarà che potrò rivederti?”. “Non so quanto mi sia concesso vivere”, gli risposi, “ma il mio ritorno non sarà così rapido di quanto lo sia prima il mio volere di raggiungere la base del monte, dal momento che il luogo dove dovetti vivere si priva di virtù ogni giorno di più e sembra predisposto ad una sventurata rovina”. “Ora vai”, disse quello; “che chi ne detiene la maggior colpa lo vedo trascinato dalla coda di una bestia verso la valle dalla quale non c’è redenzione. Ad ogni passo la bestia procede più rapidamente, accelerando sempre, finché essa non lo percuote e ne lascia il corpo mutilato turpemente. Non dovranno ruotare molto quelle sfere”, e puntò lo sguardo al cielo, “prima che ti sarà chiaro ciò che le mie parole non ti possono dichiarare maggiormente. Tu ormai rimani qua,  poiché il tempo è prezioso in questo regno, al punto che ne perdo troppo proseguendo di pari passo con te”. Come qualche volta il cavaliere che cavalchi in una schiera se ne esce al galoppo e prosegue per farsi onore del primo scontro, similmente si allontanò quello da noi con falcate più lunghe; ed io rimasi lungo la via con i due spiriti che furono assai grandi maestri del mondo. E quando fu molto più avanti di noi, mentre i miei occhi lo seguivano, così come la mia mente faceva con le sue parole, mi apparvero i rami carichi e colorati dai frutti di un altro albero, e non vi eravamo troppo distanti avendo svoltato in là proprio in quel momento. Sotto di esso vidi delle anime che alzavano le mani e gridavano non so cosa verso le fronde, quasi fossero ingenui fanciullini desiderosi che chiedono, e colui che riceve le richieste non risponde, ma, per attizzare il desiderio, ne tiene in alto l’oggetto e non lo nasconde. Poi si allontanarono come si fossero ricreduti; e noi in quel momento giungemmo al grande albero, che rifiuta tante suppliche e lacrime. “Andate avanti senza avvicinarvi: più su vi è l’albero i cui frutti furono morsi da Eva e questa pianta germogliò da esso”. Non so chi parlasse in questo modo tra le fronde; per cui VIrgilio, Stazio ed io, stretti l’un l’altro, procedevamo oltre dal lato della parete rocciosa (quello che si eleva e si innalza in sommità). 
“Vi ricordo”, diceva, “dei maledetti figli delle nubi, che, sazi, furono combattuti in entrambe le loro nature da Teseo; e degli Ebrei che, mostratisi volubili alla sete, Gedeone non volle come compagni quando discese i colli verso la regione di Madian”. Così procedemmo accostati ad uno dei due fianchi della montagna, udendo peccati di gola seguiti da sventurate retribuzioni. 
Poi, essendoci allargati nuovamente sulla strada solitaria, procedemmo più in là per oltre mille passi, guardandoci l’un l’altro senza proferire parola. “Che cosa andate pensando voi tre così da soli?”, disse una voce all’improvviso; per cui io mi agitai come fanno le bestie spaventate e sorprese a poltrire. Alzai la testa per vedere chi fosse; e non si videro mai in una fornace vetri o metalli così rilucenti e scarlatti come io vidi colui che diceva: “Se voi desiderate salire, di qua dovete svoltare; di qua prosegue chi vuole raggiungere la pace”. Il suo aspetto mi aveva abbagliato lo sguardo; per cui io mi voltai indietro verso i miei maestri, come chi agisce sulla base di quello che gli viene detto. E come l’aria di maggio si muove e profuma, tutta impregnata di erba e di fiori, similmente sentii un vento sferzarmi in mezzo alla fronte, e sentii bene la piuma che si muoveva, la quale fece profumare l’aria di ambrosia. E sentii dire: “Beati coloro che sono illuminati nel cuore da tanta grazia tale per cui nel loro cuore l’amore per il cibo non emana un desiderio eccessivo e pertanto portano sempre a termine ciò che è giusto!”. 

	</p>
	 </div>
	</div>