<div class="jumbotron" style="width: 1200px; background-color:#009933">
	    <div class="text-center">
	  <p class="lead">
	  <img src="12.jpg" class="img-fluid" alt="Responsive image"  style="width: 400px; height: 500px">
	  <ul class="list-group" style="margin-bottom: 30px;">
  <li class="list-group-item" style="background-color:#33cc33">I due poeti lasciano i superbi
</li>
  <li class="list-group-item" style="background-color:#33cc33">Esempi di superbia punita
</li>
  <li class="list-group-item" style="background-color:#33cc33">Esempi di superbia punita
</li>
  <li class="list-group-item" style="background-color:#33cc33">L’angelo dell’umiltà</li>
  <li class="list-group-item" style="background-color:#33cc33">Salita alla II Cornice</li>
</ul>
	
Di pari passo, come buoi aggiogati, procedevamo io e quell’anima oppressa, fino a che lo permise il dolce maestro. Ma quando disse: “Lascialo e oltrepassalo, perchè qui bisogna che ciascuno, per quanto può, spinga la sua barca con le ali e con i remi”, mi raddrizzai con il corpo come quando si cammina, nonostante i miei pensieri restassero umili e prostrati. Io mi ero mosso e seguivo volentieri i passi del mio maestro, ed entrambi già dimostravamo quanto fossimo leggeri; ed egli mi disse: “Volgi lo sguardo in basso: ti sarà utile, per rendere più tranquillo il cammino, vedere su cosa cammini (il pavimento/suolo)”. Come sopra i defunti, affinchè ci si ricordi di loro, le tombe della terra riportano raffigurato come essi erano in vita, per cui molte volte li si torna a piangere in quel luogo a causa del dolore del ricordo, che insegue solo le persone pie; similmente vidi io lì scolpito, ma di migliore aspetto di quanto fosse l’arte, quanto rimaneva della strada dalla parete del monte in avanti. Vedevo da un lato colui che fu creato più bello di qualunque altra creatura scendere giù dal cielo come una folgore. Dall’altra parte vedevo Briareo giacere trafitto dalla saetta divina, pesante sulla terra a causa del suo gelido cadavere. Vedevo Timbreo, vedevo Marte ed Atena ancora armati contemplare, intorno a loro padre, le membra sparse dei Giganti. Vedevo Nimrod quasi smarritosi ai piedi dell’imponente opera (la torre di Babele) e mentre riguardava i popoli che nella valle del Sennaàr furono superbi insieme a lui. O Niobe, con che sguardo addolorato ti vedevo io disegnata sulla strada, tra i tuoi figlioli uccisi, sette da un lato e sette dall’altro! O Saul, come apparivi lì, suicida sulla tua stessa spada in Gelboè, il quale non fu da allora mai bagnato da pioggia nè da rugiada! O superba Aracne, io ti vedevo già un mezzo ragno, infelice sui residui della tela che da parte tua fu composta male. O Roboamo, il tuo disegno qui non ti ritraeva in atto di minaccia, ma pieno di paura ti trasportava un carro, senza nessuno che ti inseguisse. Il duro pavimento mostrava inoltre come Almeone fece pagare a caro prezzo a sua madre lo sventurato monile. Mostrava come i figli di Sennacherib gli si gettarono addosso all’interno del tempio e di come lo lasciarono morto all’interno. Mostrava la strage ed il crudele scempio operato da Tamiri quando disse a Ciro: “Hai avuto sete di sangue, ora io di sangue ti riempio”. Mostrava come gli Assiri sconfitti fuggirono dopo la morte di Oloferne, e mostrava anche il cadavere di questi. Vedevo Troia in fiamme ed in rovina; o Ilio, come ti rappresentava umiliata e meschina la scultura che si vedeva lì! Quale maestro di pittura o di disegno fu quello che raffigurò le immagini ed i tratti che lì farebbero meravigliare una fine intelligenza artistica? I morti sembravano morti così come i vivi apparivano vivi: chi vide le scene dal vero non vide meglio di me ciò che io calpestai, finchè proseguii con il viso chinato. Ora insuperbite, e via a testa alta, figli di Eva, e non abbassate lo sguardo così da vedere il vostro cammino errato!
Avevamo ormai percorso la maggior parte del monte ed era trascorso molto più tempo di quanto non stimasse il nostro animo assorto, quando colui che proseguiva sempre attento a ciò che ci capitava innanzi, cominciò a dire: “Alza lo sguardo; non è più il caso di procedere chinato in questo modo. Guarda là un angelo che si prepara a venirci incontro; nota come volge al termine la sesta ora del giorno. Mostra rispetto con il viso e con i gesti, così che gli sia gradito inviarci in alto; pensa che questo giorno non tornerà mai più!”. Io ero abituato bene ai suoi avvertimenti per non perdere tempo, per cui di quell’argomento non poteva parlarmi in modo oscuro. Verso di noi veniva una bella creatura, vestita di bianco e nel viso tale quale balugina la stella del mattino. Aprì le braccia e quindi le ali; disse: “Venite: i gradini sono qui vicino ed orma isi sale agevolmente. A questo invito vengono poche persone: o specie umana, nata per volare verso l’alto, perchè cadi con così poco vento?”. Ci condusse dove la roccia era solcata da una sorta di scala; qui sbattè le ali attraverso la mia fronte; poi mi promise che la salita sarebbe stata sicura. Come, per salire sul monte dove risiede la chiesa che domina la città ben governata all’altezza del ponte Rubaconte, a destra si spezza la ripida salita grazie alle scale che furono costruite al tempo in cui le misure erano certe/oneste, così si appiana il pendio che qui scende a picco dall’altra cornice; ma da una parte e dall’altra l’alta roccia solca la scala. Mentre noi ci avvicinavamo, delle voci cantarono “Beati pauperes spiritu!” in maniera tale che non si potrebbe ripetere a parole. Ah, quanto sono diversi quei passaggi da quelli dell’Inferno! Perchè qui si sale accompagnati dai canti, laggiù da lamenti atroci. Salivamo ormai i sacri gradini e mi sembrava di essere assai più leggero di quanto non mi sembrasse prima lungo il piano della cornice. Quindi io dissi: “Maestro, dimmi, quale cosa pesante mi è stata tolta, dal momento che da parte mia, mentre saliamo, non si avverte quasi nessuna fatica?”. Rispose: “Quando le P che sono rimaste pressochè stinte sulla tua fronte saranno del tutto cancellate, come è già successo ad una, i tuoi piedi saranno vinti a tal punto dalla buona volontà, che non solo non sentiranno nessuna fatica, ma sarà loro gradito essere spinti più in alto”. Allora io feci come coloro che vanno con qualcosa in testa senza che lo sappiano, se non che i gesti degli altri lo fanno sospettare; per cui la mano tenta di accertarsi e cerca e trova e porta a termine quel compito che non si può eseguire con la vista; e con le dita aperte della mano destra trovai essere solo sei le lettere che l’angelo delle chiavi mi aveva inciso sulle tempie; al che, guardandomi, la mia guida sorrise.



	</p>
	 </div>
	</div>