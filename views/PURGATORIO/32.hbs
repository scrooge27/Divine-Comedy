<div class="jumbotron" style="width: 1200px; background-color:#009933">
	    <div class="text-center">
	  <p class="lead">
	  <img src="32.jpg" class="img-fluid" alt="Responsive image"  style="width: 400px; height: 500px">
	  <ul class="list-group" style="margin-bottom: 30px;">
  <li class="list-group-item" style="background-color:#33cc33">La processione torna indietro</li>
  <li class="list-group-item" style="background-color:#33cc33">Arrivo all’albero simbolico</li>
  <li class="list-group-item" style="background-color:#33cc33">Sonno e risveglio di Dante</li>
  <li class="list-group-item" style="background-color:#33cc33">Missione di Dante</li>
  <li class="list-group-item" style="background-color:#33cc33">Vicende allegoriche del carro: l'aquila e la volpe</li>
  <li class="list-group-item" style="background-color:#33cc33">Trasformazione del carro. La meretrice e il gigante</li>
</ul>
	Il mio sguardo era tanto fisso ed attento a sciogliersi la sete che durava da decenni, a tal punto che gli altri sensi erano sopiti. Ed essi avevano di qua e di là ostacolo di noncuranza -in tale modo il sacro sorriso li traeva a sé con il fascino di una volta!-; quando forzatamente il mio sguardo fu volto verso la mia sinistra da quelle dee, avendo udito da loro: “La guardi troppo intensamente!”; e la facoltà visiva che risiede negli occhi appena abbagliati dal sole mi fece rimanere accecato per un po’. Ma dopo che la vista tornò ad abituarsi alla minore luminosità (e dico “minore” rispetto alla maggiore luminosità percettibile per cui a forza avevo distolto lo sguardo), vidi la gloriosa processione rivolgersi verso il lato destro e girarsi in modo tale da avere davanti il sole ed i sette candelabri. Come un esercito, per salvarsi, si volge sotto gli scudi e si gira con l’insegna, prima che tutta possa invertire la marcia, così quella schiera del Paradiso che procedeva, ci oltrepassò interamente prima che tutto il carro piegasse il suo timone. Quindi le donne tornarono presso le ruote ed il grifone spostò il carico benedetto in maniera tale che nessuna penna si scrollò via. La bella donna che mi aveva fatto passare il fiume, Stazio ed io seguivamo la ruota che, ruotando, percorse l’arco minore (quella interna). Passeggiando in questa maniera per la fitta selva, inabitata a causa di colei che credette al serpente, un’angelica melodia cadenzava i passi. Forse una freccia scoccata per tre volte avrebbe percorso tanto spazio quanto quello di cui ci eravamo allontanati da quando Beatrice era discesa. Io sentii mormorare da tutti “Adamo”; poi circondarono una pianta priva di foglie o di altre fronde su ciascun ramo. La sua chioma, che si dilata maggiormente tanto più è in alto, sarebbe ammirata dagli Indiani nei loro boschi per la sua altezza. “Beato sei, o grifone, che non gusti con la bocca questi frutti dolci al palato, dal momento che poi il ventre si contorce dal dolore”. Così gridarono gli altri intorno all’albero robusto e l’animale dalla doppia natura disse: “Così si mantiene il seme di ogni giustizia”. E, voltatosi al timone che aveva trainato, lo portò ai piedi dell’albero spoglio, e glielo legò con una sua frasca. Come le nostre piante, quando la costellazione dell’ariete inizia a brillare mischiata con quella che le irraggia prima nella sfera celeste (i pesci), si gonfiano di gemme e ciascuna si riveste dei suoi colori, prima che il carro del sole si congiunga sotto un’altra stella, così, aprendo fiori dal colore più violetto che rosato, si rinnovò la pianta, i cui rami prima erano così spogli. Io non lo capii, né qui riporto l’inno che quella gente cantò in quel momento, né potei reggere l’intera melodia. Se potessi ritrarre come si assopirono udendo gli amori di Pan e di Siringa gli occhi spietati di  Argo, gli occhi a cui costò tanto caro continuare a vegliare, come un pittore che dipinga con un modello, io descriverei come mi addormentai; ma chi lo desidera, ben rappresenti l’assopirsi. Perciò passo a quando mi svegliai, e dico che una luce squarciò il velo del sonno, insieme ad una voce che mi chiamava dicendo: “Alzati: cosa fai?”. Come Pietro, Giovanni e Giacomo, condotti a vedere i fiori del melo (Gesù), il quale rende ghiotti gli angeli del suo frutto ed in cielo imbandisce perpetui banchetti nuziali, vinti dal sonno, ritornarono in sé alle parole dalle quali furono interrotti sonni ben più profondi dei loro, e videro diminuita la loro compagnia da parte di Mosè così come di Elia, ed il maestro avente mutate le sembianze, similmente mi risvegliai io, e vidi stare sopra di me quella pia donna che era stata in precedenza guida dei miei passi lungo il fiume. E preso dal dubbio dissi: “Dov’è Beatrice?”. Quindi ella rispose: “La puoi vedere sotto la straordinaria fronda a sedere sulla sua radice. Guarda la compagnia che la circonda, gli altri al seguito del grifone se ne vanno verso l’alto cantando una melodia più dolce e più profonda”. E non so se le sue parole si spinsero oltre, perché ormai nello sguardo contemplavo colei che mi aveva precluso ad altra percezione. Sedeva da sola sulla nuda terra, come lasciata lì a guardia del carro che avevo visto venire legato dalla bestia doppia. Le sette fanciulle la chiudevano in un cerchio, tenendo in mano quei candelabri le cui fiamme sono al sicuro da venti come l’Aquilone o l’Austro. “Rimarrai poco tempo qui nella selva; e con me sarai per sempre cittadino di quella Roma di cui Cristo stesso è abitante. Perciò, a favore del mondo che agisce malamente, volgi lo sguardo al carro e, una volta tornato sulla terra, fa’ in modo di scrivere quello che vedi”. Così disse Beatrice; ed io, che ero devotamente sollecito ai suoi ordini, volsi lo sguardo e la mente dove ella desiderò. Non scese mai tanto velocemente un fulmine da una fitta nuvola, quando piove dalle remote regioni del cielo, quanto io vidi discendere un’aquila giù per l’albero, graffiandone la corteccia, nonchè i fiori e le foglie appena nate; e colpì il carro con tutta la sua forza; per cui esso si piegò come una nave in tempesta, vinta dalle onde, o da destra, o da sinistra. Quindi vidi avventarsi nel cuore del carro trionfale una volpe, che sembrava digiuna di ogni buon pasto; ma, rimproverandola per le orrende colpe, la mia donna la volse in una fuga tanto rapida quanto lo permisero le ossa scarnificate. In seguito vidi l’aquila scendere giù nel fondo del carro da dove era venuta prima e lasciarvi una sua piuma; e come esce dal cuore che si rammarica, similmente uscì dal cielo una voce e disse ciò: “O navicella mia, come sei malamente carica!”. Poi mi parve che tra le due ruote la terra si aprisse e ne vidi uscire un drago che conficcò la coda su per il carro; e come una vespa che ritira il pungiglione, tirando a sé la coda malvagia, portò via una parte del fondo e se ne andò serpeggiando. Quello che rimase, come una terra fertile che si ricopre di gramigna, fu soffocato dalla piuma, offerta forse con intenzioni sane e benevoli, e ne furono ricoperte l’una e l’altra ruota ed il timone, così velocemente che dura di più un sospiro che si tira con la bocca aperta. 
Trasformatosi in tal modo il santo edificio, esso mise fuori delle teste da varie sue parti, tre sopra il timone ed un in ciascun angolo. Le prime erano cornute come un bue, mentre le altre quattro avevano un solo corno sulla fronte: un simile mostro non si è ancora mai visto. Sicura di sé, come una rocca sull’alto di un monte, vidi sedere sopra di esso una meretrice discinta, con lo sguardo procace e seducente; e, come se non volesse che gli fosse sottratta, vidi di fianco a lei ergersi diritto un gigante; e si baciavano insieme più volte. Ma, avendo ella rivolto verso di me lo sguardo desideroso ed errabondo, quel feroce pretendente la frustò dalla testa ai piedi; poi, pieno di sospetto e crudele per l’ira, sciolse il carro mostruoso e lo condusse per la selva, tanto che fu solo quella a farmi da schermo alla meretrice ed alla mostruosa belva.

	</p>
	 </div>
	</div>