<div class="jumbotron" style="width: 1200px; background-color:#ff5050">
	    <div class="text-center">
	  <p class="lead">
	  <ul class="list-group" style="margin-bottom: 30px;">
  <li class="list-group-item" style="background-color: #ff704d;">La quarta bolgia: gli indovini</li>
  <li class="list-group-item" style="background-color: #ff704d;">Virgilio addita a Dante alcuni antichi indovini</li>
  <li class="list-group-item" style="background-color: #ff704d;">Virgilio spiega l’origine di Mantova</li>
  <li class="list-group-item" style="background-color: #ff704d;">Virgilio indica altri indovini</li>
</ul>


CERCHIO VIII:
4^ BOLGIA: maghi e indovini (contrappasso per opposizione -siccome hanno voluto vedere in avanti, la testa è girata dall’altro lato- e per analogia -dal momento che in vita hanno preteso di attribuire a Dio passività rispetto alle vicende umane, ora sono contratti nella posizione del corpo quasi fossero paralizzati)

Devo scrivere versi riguardo ad una pena straordinaria e fornire così materia al ventesimo canto della prima cantica, la quale è la cantica dei dannati. Io avevo già atteggiato l’animo interamente a tornare ad osservare sul fondo visibile, il quale era bagnato da lacrime d’angoscia; e vidi gente andare per la valle circolare, tacendo e piangendo, al passo di chi, in processione sulla terra, recita litanie. Come abbassai lo sguardo sui loro corpi, incredibilmente mi accorsi che ciascuno pareva essere travolto/stravolto tra il mento e l’inizio del busto, perchè il volto era girato verso le spalle ed era necessario che andassero indietro, dal momento che erano privati del vedere davanti. Forse a causa della paralisi qualcuno si travolse così completamente anche sulla terra; ma io non lo ho mai visto, nè credo che sia mai esistito. Che Dio ti lasci, o lettore, cogliere insegnamento da questa tua lettura, ora immagina, mettendoti nei miei panni, come avrei potuto non piangere quando vidi da vicino il nostro sembiante così sfigurato, a tal punto che le lacrime dagli occhi bagnavano la schiena attraverso la fessura tra le natiche. Certamente io piangevo, appoggiato ad uno degli spuntoni della dura roccia, tanto che la mia guida mi disse: “Fai parte anche tu degli altri stupidi? / Ne fai ancora parte, dopo tutto ciò che hai visto? Qui la pietà è presente quando è assente; chi è più folle di colui che pretende la passività del volere divino? Alza la testa, alzala e osserva colui sotto al quale si aprì la terra sotto gli occhi dei Tebani; e per questo tutti gridavano: “Dove precipiti Anfiarao? Perchè abbandoni la guerra?”. E non smise di rovinare verso valle finchè non giunse da Minosse, che afferra ognuno. Guarda, ha reso petto le proprie spalle; poichè volle vedere troppo in avanti, ora guarda all’indietro e cammina al contrario. Guarda Tiresia, che cambiò sesso quando da maschio divenne femmina, mutando tutte le membra; e, prima che riottenesse il sembiante maschile, dovette colpire nuovamente con la bacchetta i due serpenti accoppiati. Arunte è quello che gli viene dietro al ventre con le sue spalle, e che ebbe come abitazione la grotta tra le cave di marmo bianco nei monti della lunigiana, dove zappano i Carraresi che dimorano nella pianura sottostante; da lì non gli era impedita la vista delle stelle e del mare. E colei che ricopre il seno, che tu non vedi, con le trecce sciolte, e ha dall’altra parte tutti gli arti pelosi, fu Manto, che vagò per molte terre; poi si stabilì là dove nacqui io; per cui io gradisco che tu mi ascolti un po’. Dopo che suo padre morì e la città di Bacco (Tebe) cadde in schiavitù, costei andò a lungo in giro per il mondo. Sulla terra, nella bella Italia, ai piedi delle Alpi che chiudono la Germania all’altezza del Tirolo, si stende un lago che si chiama Benaco. Il territorio tra Garda, Val Camonica e le Alpi Pennine si bagna, credo, per mezzo di più di mille ruscelli, di quell’acqua che poi stagna nel suddetto lago. Là, nel mezzo del lago, vi è un luogo dove i vescovi di Trento, Brescia e Verona potrebbero benedire, se facessero quel cammino. Dove la riva è più bassa sorge Peschiera, bella e solida fortezza da cui fronteggiare i Bresciani ed i Bergamaschi. Lì è necessario che trabocchi tutta l’acqua che non può stare nel bacino di Benaco e si fa fiume giù per i verdi pascoli. Non appena l’acqua comincia a scorrere, non si chiama più Benaco, ma Mincio, fino a Governolo, dove confluisce nel Po. Non corre molto prima di incontrare un avvallamento nel quale si distende, impaludandolo; tale avvallamento è solito essere aspro/secco d’estate. Passando quindi da lì, la dura vergine (Manto) vide, nel mezzo della palude, una porzione di terra incolta e priva di abitanti. Per fuggire da ogni contatto umano, si fermò lì con i suoi servi ad esercitare le proprie arti magiche e lì visse e vi lasciò il suo corpo vuoto. Poi, gli uomini che erano sparsi nei dintorni si raccolsero in quel luogo, che era strategico a causa del pantano che aveva tutto intorno. Sopra quelle ossa senza vita costruirono la città; ed in onore di colei che scelse per prima il luogo, la chiamarono Mantova senza altra necessità di presagi. La sua popolazione era già più numerosa prima che il pazzo da Casalodi venisse ingannato da Pinamonte. Perciò ti metto uìin guardia (letterlamente: assicuro) affinchè, se mai tu sentissi attribuire alla mia terra una diversa origine, nessuna menzogna alteri la verità.” Ed io: “Maestro, le tue considerazioni sono così sicure e acquistano a tal punto la mia fede che altre sarebbero per me carboni spenti (quindi privi di efficacia). Ma dimmi se tu vedi qualcuno degno di nota tra la gente che procede; perchè solo a ciò la mia mente torna a colpire”. Allora mi disse: “Colui che dalle guance porge la barba sulle spalle scure, fu un augure -quando la Grecia fu priva di uomini a tal punto che a malapena ne rimasero per le culle- ed indicò con Calcante il momento propizio per salpare in Aulide. Si chiamò Euripilo, e così lo celebra la mia elevata tragedia in qualche punto: tu lo sai bene, dal momento che la conosci tutta. Quell’altro che è così magro nei fianchi fu Michele Scoto, che conobbe veramente l’esercizio delle frodi magiche. Guarda Guido Bonatti; guarda Asdente, che ora vorrebbe essersi dedicato al cuoio ed allo spago (l’arte del calzolaio), ma si pente tardi. Guarda le empie che lasciarono l’ago, la spola ed il fuso (l’attività femminile della tessitura) e si fecero indovine; compirono malvagità con le erbe e le immagini. Ma ora vieni, perchè la luna già tocca il confine di entrambi gli emisferi (l’orizzonte) e sta per tramontare sotto Siviglia; e già ieri notte la luna era piena: te ne dovresti ricordare, perchè ti giovò talvolta nella selva profonda”. Mi parlava così e nel mentre andavamo.

	</p>
	 </div>
	</div>