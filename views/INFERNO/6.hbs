<div class="jumbotron" style="max-width: 600px;">
	    <div class="text-center">
	  <p class="lead">
	<ul class="list-group">
  <li class="list-group-item">I golosi e Cerbero</li>
  <li class="list-group-item">Incontro con Ciacco</li>
  <li class="list-group-item">Profezia di Ciacco sulle vicende politiche di Firenze</li>
  <li class="list-group-item">I Fiorentini “ch’a ben far puoser li ‘ngegni”</li>
  <li class="list-group-item">Virgilio spiega la condizione dei dannati dopo il Giudizio Universale</li>
</ul>

CERCHIO III: i golosi
Contrappasso per analogia (le anime sono sopraffatte costantemente dalla pioggia così come furono sopraffatte dall’irrazionalità dell’ingordigia in vita; inoltre, comportandosi in vita come porci, sono condannate a rotolarsi nel fango come questi animali)

Al risveglio della facoltà intellettuale, che si era spenta di fronte alla sofferenza dei due cognati, la quale mi aveva riempito interamente di commozione, vedo intorno a me straordinarie sofferenze ed altrettante straordinarie anime sofferenti, dovunque io mi muova, mi volga e guardi. Io sono al terzo cerchio, della pioggia eterna, maledetta, fredda e pesante; non varia mai in regolarità e quantità. Per l’aria oscura si riversano grandine grossa, acqua sporca e neve; la terra che riceve ciò puzza/è maleodorante. 
Cerbero, bestia crudele e mostruosa, latra in maniera canina con le sue tre gole sopra la gente che è sommersa in questo luogo. Ha gli occhi fiammeggianti, la barba unta e nera, ed il ventre largo, e le zampe artigliate; graffia gli spiriti e li scuoia e li squarta. La pioggia li fa urlare come cani; con un lato schermano l’altro dalla pioggia; i tristi peccatori si volgono spesso. Quando Cerbero, la grande bestia, ci scorse, aprì le fauci e ci mostrò le zanne; non aveva un membro che tenesse fermo. E il mio maestro distese le sue mani, prese la terra e, con i pugni pieni, la gettò dentro alle avide gole. E come è quel cane che abbaiando si rode nell’attesa e si acquieta dopo che morde il pasto, perchè punta e combatte solo per divorarlo, così si fecero quei visi pieni del demonio Cerbero, che frastorna le anime a tal punto che esse vorrebbero essere sorde.
Noi salivamo camminando sulle ombre che sono abbattute dalla pioggia e ponevamo le piante dei piedi sopra l’incarnazione del loro vizio, che pare corpo vero. Esse giacevano tutte quante per terra, ad eccezione di una che si mise a sedere, non appena ci vide passarle davanti. “O tu che sei condotto per questo inferno”, mi disse, “riconoscimi, se sai: tu nascesti prima che io morissi”. Ed io a lui: “La sofferenza che provi forse ti allontana dalla mia memoria, così che non mi sembra di averti mai visto. Ma dimmi chi sei, tu che sei collocato in un così doloroso luogo e sei condannata ad una tale pena, che, se ve ne è un’altra più grande, nessuna è così spiacevole”. Ed egli a me: “La tua città, che è piena d’invidia a tal punto che trabocca, mi tenne con sè durante la vita serena. Voi cittadini mi chiamaste Ciacco: sono abbattuto dalla pioggia, come vedi, a causa del dannoso peccato della gola. Ed io, anima meschina, non sono sola/o, perchè tutte queste sono condannate ad una pena simile per un simile peccato.” E non pronunciò più parola. Io gli risposi: “Ciacco, la tua sofferenza mi addolora a tal punto che mi spinge a piangere; ma dimmi, se tu sai, fino a che punto giungeranno i cittadini della città divisa (Firenze); se vi è qualcuno di giusto; e dimmi il motivo per cui è stata attaccata da cotanta perdizione”. E quello a me: “Dopo una lunga contesa arriveranno allo spargimento di sangue, e la fazione rustica caccerà l’altra con una grande offesa (nel senso di sconfitta per la fazione avversaria). Poi presto è necessario che 
questa cada nello spazio di tre anni, e che l’altra prevalga con la forza della tale che ora si barcamena. Terrà la testa alta per lungo tempo, tenendo l’altra (fazione) sotto gravi pesi, per quanto si lamenti o si sdegni. Due sono i giusti, e lì non sono ascoltati; superbia, invidia ed avarizia sono i tre peccati che hanno infiammato i cuori”. A questo punto terminò le parole che spingevano al pianto. Ed io a lui: “Desidero inoltre che mi informi e che tu mi faccia dono di ulteriori parole. Farinata e Tegghiaio, che furono assai degni, Jacopo Rusticucci, Arrigo e Mosca e gli altri che utilizzarono l’intelletto per compiere bene, dimmi dove sono e fa’ che io conosca la loro sorte; perchè mi preme un grande desiderio di sapere se il cielo li allieta o l’inferno li avvelena”. E quello: “Essi sono tra le anime più malvagie; diverse colpe li tengono sul fondo: se scendi fino a quei cerchi, là li potrai vedere. Ma quando sarai nel dolce mondo (il mondo terreno), ti prego di recare la mia memoria a qualcun: di più non ti dico e di più non ti rispondo”. Allora torse gli occhi, che da intelligenti diventarono torvi; mi guardò un po’ e poi chinò la testa. Ed il maestro disse a me: “Non si sveglierà più prima del suono della tromba del Giudizio Universale, quando giungerà la potenza nemica (dei dannati): ciascuno ritroverà la misera tomba, riprenderà il proprio corpo e le proprie sembianze, udirà ciò che risuona in eterno (la sentenza di condanna)”. Passamo oltre, attraversando la sporca mescolanza delle anime e della pioggia, a passi lenti, parlando un po’ della vita nell’aldilà; per cui io dissi: “Maestro, questi tormenti aumenteranno dopo il Giudizio Universale, o saranno minori, o saranno così dolorosi (come al momento presente)?”. Ed egli a me: “Ritorna alla dottrina aristotelica, che afferma che, quanto più perfetta è una cosa, sente più il bene ed allo stesso modo il dolore. Nonostante questa gente malnata non potrà mai raggiungere la vera perfezione, desidera essere più oltre il Giudizio che prima”. Noi percorremmo a tondo quel cammino, parlando più di quel che riporto; giungemmo al punto dove si scende: qui trovammo Pluto, il grande nemico. 

	</p>
	 </div>
	</div>