<div class="jumbotron" style="max-width: 600px;">
	    <div class="text-center">
	  <p class="lead">
	  <img src="13.jpg" class="img-fluid" alt="Responsive image">
	  <ul class="list-group">
	<li class="list-group-item">La selva dei suicidi</li>
  <li class="list-group-item">Pier della Vigna</li>
  <li class="list-group-item">Pier della Vigna spiega come i suicidi si trasformino in piante</li>
  <li class="list-group-item">Condizione dei suicidi dopo il giudizio universale</li>
  <li class="list-group-item">Apparizione degli scialacquatori: Lano da Siena e Iacopo da Santo Andrea</li>
  <li class="list-group-item">Un fiorentino suicida</li>
</ul>


CERCHIO VII-2°GIRONE: i suicidi e gli scialacquatori
Contrappasso per analogia (poichè hanno ripudiato il corpo, sono condannati ad essere trasformati in piante continuamente danneggiate da Arpie e da altri dannati; gli scialacquatori, invece, sono inseguiti da cagne nere feroci che li riducono a brandelli; tali peccatori, inoltre, danneggiano le piante e per questo si rinfaccia loro che il peccato non è mai individuale, ma danneggia anche gli altri in qualche modo) 

Nesso non era ancora arrivato dall’altra parte quando ci immettemmo in un bosco che non era battuto da nessun sentiero. Non vi era fronda verde, ma dal colore scuro; non vi erano rami lisci, ma nodosi e contorti; non vi erano frutti, ma spine velenose. Sterpi così aspri e fitti non li hanno come dimora nemmeno quelle belve selvagge che fuggono i luoghi coltivati tra Cecina e Corneto. Qui fanno i loro nidi le sudicie arpie, che cacciarono dalle isole Strofadi i Troiani annunciando meschinamente una sventura futura. Hanno ali larghe, colli e visi umani, piedi con artigli e grandi ventri pennuti; emettono lamenti da sopra gli alberi strani. Ed il mio buon maestro: “Prima che tu penetri maggiormente, sappi che ti trovi nel secondo girone”, mi cominciò a dire, “e ci sarai finchè giungerai nell’orribile deserto. Perciò guardati/stai in guardia; infatti vedrai cose che toglierebbero credibilità alla mia dottrina/alle mie teorie”. Io sentivo venire da ogni parte lamenti, per cui mi fermai incapace di comprendere. Io credo che egli credette che io credessi che tante voci provenissero, tra quegli arbusti, da gente che si nascondesse da noi. Perciò disse il maestro: “Se tu spezzi qualche frasca da una di queste piante, le tue ipotesi si troncheranno anch’esse”. Allora porsi la mano un po’ avanti e colsi un rametto da un grande pruno; ed il suo tronco gridò: “Perchè mi spezzi?”. Dopo che fu fuoriuscito del sangue bruno, ricominciò a dire: “Perchè mi laceri? Non hai alcun senso della pietà? Fummo uomini, ed ora siamo resi arbusti: la tua mano avrebbe dovuto essere ben più pietosa se fossimo stati anime di serpenti”. Come da un tronco verde che sia arso da un’estremità, che dall’altra piange (gocciola acqua) e sfrigola per il vapore che esce, così dalla scheggia spezzata uscivano insieme parole e sangue; quindi io lasciai cadere il ramoscello ed attesi come un uomo che ha paura. “Se egli avesse capito prima”, rispose il saggio, “o anima offesa, ciò che ha visto anche nella mia opera, non avrebbe disteso su di te la mano; ma il fatto incredibile (della trasformazione) mi ha spinto ad indurlo ad un’azione che anche a me risulta difficoltosa. Ma digli chi fosti, così che in cambio, come risarcimento, restauri la tua fama nel mondo lassù, dove gli è consentito ritornare”. Ed il tronco: “Mi allieti a tal punto con la bellezza delle parole che non posso tacere; e non vi dispiaccia che mi trattenga un po’ a parlare. Io sono colui che tenne entrambe le chiavi del cuore di Federico e che le voltò, aprendo e chiudendo, così dolcemente, che privai della sua confidenza quasi ogni uomo; portai fede al glorioso compito, tanto che ne persi la vita. La prostituta che non tolse mai gli occhi maliziosi dalla casa dell’imperatore e che è rovina comune e vizio delle corti, accese tutti gli animi contro di me; e gli infiammati infiammarono a tal punto l’imperatore che i lieti riconoscimenti divennero triste disperazione. Il mio animo, per amaro piacere, credendo di fuggire dal biasimo con la morte, mi rese ingiusto quando io ero giusto.
In nome delle straordinarie radici di questa pianta vi giuro che non tradii mai la fiducia del mio signore, il quale fu assai degno di onore. E se uno di voi ritorna nel mondo, che rivendichi il mio onore, che giace ancora per il colpo che subì da parte dell’invidia”. Aspettò un po’ e poi, “Poichè egli tace”, mi disse il poeta, “non perdere tempo: ma parla e domandagli quel che più ti piace”. Quindi io dissi a lui: “Domandagli tu nuovamente ciò che credi mi soddisfi; perchè io non potrei, dal momento che tanta pietà mi commuove”. Perciò ricominciò: “Che ti sia fatto spontaneamente ciò che le tue parole richiedono, o spirito incarcerato, ma dicci come l’anima si aggroviglia in questi nodi; e dicci, se lo sai, se mai qualcuna di queste membra si svincola dall’albero”. Allora il tronco soffiò forte e poi quel vento si convertì in tali parole: “Vi sarà risposto brevemente. Quando l’anima malvagia si diparte dal corpo dal quale essa stessa si è sradicata, Minosse la manda al settimo cerchio. Essa cade nella selva, e non ha una posizione predestinata; ma germoglia come un chicco di spelta là dove il caso la scaglia.
Sorge come virgulto e poi si sviluppa in pianta silvestre: le Arpie, nutrendosi quindi delle sue foglie, provocano dolore, ed al dolore una finestra/uno sbocco. Come le altre anime torneremo alle nostre spoglie, ma non in maniera tale che ciascuna se ne rivesti, perchè non è giusto possedere ciò che ci si toglie. Le trascineremo qui, ed i nostri corpi saranno tutti appesi per la triste selva, ciascuno all’ombra del pruno della sua molesta anima/ciascuno (appeso) al pruno della propria anima molesta”.
Noi stavamo ancora attenti al tronco, credendo che ci volesse dire altro, quando fummo sorpresi da un rumore, così come colui che sente venire il cinghiale verso la sua postazione durante la caccia, e che sente i cani latrare e le frasche frusciare. Ed ecco due dal lato sinistro, nudi e pieni di graffi, fuggendo così velocemente, che rompevano ogni frasca della selva. Quello davanti: “Ora giungi, giungi morte!”. E l’altro, a cui pareva di correre troppo lentamente, gridava: “Lano, le tue gambe non furono così veloci da sfuggire alla battaglia del Toppo!”. E dopo che forse gli mancò il respiro, fece un tutt’uno di sè e di un cespuglio. Dietro a loro il bosco era pieno di cagne nere, fameliche e veloci come veltri che siano liberati dalle catene. Misero i denti su quello che si era appiattito e lo lacerarono a pezzetti; poi portarono via quelle membra doloranti. Allora la mia scorta mi prese per mano e mi condusse al cespuglio, che piangeva invano per le rotture sanguinanti. “O Iacopo”, diceva, “da Sant’Andrea, a cosa ti è giovato usarmi da scudo? Che colpa ho io della tua vita peccaminosa?”. Quando il maestro fu fermo sopra di esso, disse: “Chi fosti, che da tante rotture spargi sangue con dolorose parole?”. Ed egli a noi: “O anime che siete giunte a vedere lo strazio crudele che ha disgiunto da me le mie fronde, raccoglietele ai piedi dell’infelice cespuglio. Io fui della città che cambiò il primo patrono in S.Giovanni Battista (Firenze); per questo egli la renderà sempre infelice con la sua arte (la guerra); e se non fosse per il fatto che presso Ponte Vecchio rimane ancora una sua statua, quei cittadini che poi la rifondarono sopra le ceneri che ne fece Attila avrebbero fatto il loro lavoro invano. Io rovinai me e le mie cose”. 

	</p>
	 </div>
	</div>