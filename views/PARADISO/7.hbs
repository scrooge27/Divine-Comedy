<div class="jumbotron" style="width: 1200px; background-color:#31d4d4">
	    <div class="text-center">
	  <p class="lead">
	  <ul class="list-group" style="margin-bottom: 30px;">
	  <li class="list-group-item" style="background-color: #1c6085;">Canto e allontanamento delle anime</li>
  <li class="list-group-item" style="background-color: #1c6085;">Beatrice spiega perché fu giusto punire la crocifissione di Cristo</li>
  <li class="list-group-item" style="background-color:#1c6085;">Beatrice spiega perché Dio scelse quel modo per redimere l'umanità</li>
  <li class="list-group-item" style="background-color: #1c6085;">Beatrice spiega la corruttibilità dei corpi
</li>
</ul>
	
	




“Gloria a Dio, santo Dio signore degli eserciti, che illumini con la tua luce le felici fiamme di questi regni!” Così, girandosi al ritmo del suo canto, mi sembrò che cantasse quell’anima sulla quale si raccoglie una duplice luce: ed essa e le altre si mossero secondo la sua danza e, come rapidissime scintille, mi si offuscarono per l’improvvisa distanza raggiunta. Io esitavo e dicevo tra me “Diglielo, diglielo!”: “diglielo!” dicevo, alla mia donna che mi appaga con le dolci gocce della sapienza; ma quella riverenza che si impadronisce di tutto me stesso al solo sentire Be o ice, mi faceva abbassare nuovamente il capo come chi si assopisce. Beatrice tollerò poco che io fossi così e cominciò a dire, illuminandomi di un sorriso tale per cui l’uomo sarebbe felice nel fuoco: “A mio infallibile giudizio ti ha suscitato il dubbio il perché un giusto riscatto fosse giustamente punito; ma io ti libererò presto la mente dal dubbio che la avvince; e tu ascolta, perché le mie parole ti faranno dono di una grande verità. Quell’uomo che non nacque, ma che fu creato, non tollerando un limite alla sua volontà posto a proprio vantaggio, condannando se stesso, condannò tutti i suoi discendenti; per cui la specie umana giacque sulla terra nell’infermità di peccato errando per molti secoli, fino a quando a Cristo non fu gradito discendere laddove unì in sé la natura umana, che si era allontanata (peccando) dal suo creatore, in una sola persona attraverso il solo atto del suo amore eterno. Ora alza lo sguardo per quello che affrontiamo. Questa natura umana unita al suo creatore, tale e quale fu creata, fu piena di sincerità e bontà; ma a causa di se stessa fu allontanata dal Paradiso, perché deviò dalla via della verità e dalla propria vita eterna. Dunque, se si commisura in relazione alla natura umana la pena della crocifissione, nessuna la (la natura umana) colpì mai così giustamente; e parimenti nessuna pena fu così ingiuriosa relativamente a colui che soffrì, nel quale era legata la suddetta natura. Perciò da un’azione si propagarono diverse conseguenze, poiché a Dio ed ai Giudei fu gradita un’unica morte; per essa tremò la terra e si squarciò il cielo. Ormai non ti deve più sembrare difficile capire il perché si dice che un giusto riscatto venga poi vendicato da un’azione propria. Ma io vedo che la tua mente si stringe pensiero dopo pensiero in un nodo dal quale aspetta di essere sciolta con grande desiderio. Tu dici: “Comprendo bene quello che sento; ma mi riesce incomprensibile capire perché Dio abbia voluto proprio questo modo per la nostra redenzione”. Questa legge, fratello, è nascosta allo sguardo di coloro il cui ingegno non è maturo nella carità. Tuttavia, dal momento che riguardo a questo dilemma si discute tanto e poco se ne capisce, ti dirò perché quello fu il modo più giusto. La bontà divina, che scaccia da sé ogni invidia, bruciando di carità brilla a tal punto da manifestare le bellezze eterne. Ciò che proviene da lei senza mediazione non muore, perché la sua impronta è indelebile una volta messo il sigillo. Ciò che proviene da lei senza mediazione è interamente libero, perché non sottostà all’influsso dei beni temporali. Le è maggiormente conforme e perciò le è più gradito; perché la carità, che irradia ogni cosa, è più viva in ciò che assomiglia di più alla bontà divina. Tutti questi doni sono a vantaggio dell’uomo; e se ne manca uno, bisogna che l’uomo perda la sua nobiltà. Solamente il peccato è quello che gli toglie la libertà, e lo rende diverso da Dio; per cui è illuminato poco dalla sua luce; e non riacquista mai la propria dignità se non colma il punto in cui il peccato ha svuotato con una giusta punizione in opposizione ai malvagi desideri. La vostra natura fu allontanata da questa dignità, così come dal Paradiso, quando peccò interamente nella sua origine (Adamo); e non poteva recuperarla, se osservi attentamente, attraverso nessuna via che non passasse per questi punti: o che Dio soltanto per la sua carità avesse perdonato l'uomo, o che l’uomo da se stesso avesse riparato alla propria superbia. Poni ora lo sguardo nella profondità della sapienza, stando legato alle mie parole quanto riesci. Nella sua limitatezza l’uomo non avrebbe potuto mai eguagliare il suo innalzamento superbo nella disobbedienza, non potendo poi umiliarsi così profondamente nell’obbedienza; e questo è il motivo per cui all’uomo fu impedito di poter sanare da sé il suo peccato. Dunque era necessario che Dio riportasse l’uomo alla vita eterna attraverso le proprie vie, o con una, o con entrambe. Ma dal momento che l’opera è tanto più gradita al suo autore quanto più essa rappresenta la bontà del cuore da cui è uscita, Dio, che dà la sua orma al mondo, fu contento di procedere per tutte le sue vie per riportarvi in alto. E non avvenne mai accadimento più profondo o meraviglioso, né secondo l’una o l’altra via vi fu o vi sarà: poiché Dio fu più generoso nel donare se stesso per rendere l’uomo capace di elevarsi di quanto non sarebbe stato se lo avesse perdonato solamente da sé; e tutti gli altri modi sarebbero stati insufficienti in relazione alla giustizia se il figlio di Dio non si fosse umiliato nell’incarnazione. Ora per soddisfarti appieno di ogni desiderio, torno a ripetere qualche passaggio affinché tu lo capisca come me. Tu dici: “Io vedo l’acqua, io vedo il fuoco, l’aria e la terra e tutti i loro prodotti corrompersi e durare poco; e pure queste cose furono creature di Dio; per cui, se ciò che è stato detto coincide con la verità, esse dovrebbero essere al riparo dalla corruttibilità”. Gli angeli, fratello, ed il santo luogo dove ti trovi, possono dirsi creati, così come si presentano, nella loro completezza da Dio; ma gli elementi che hai nominato e ciò che da essi si genera sono generati da intermediari. La materia di cui sono costituiti fu creata da Dio; creato parimenti fu il potere che vi ha conferito forma e che risiede nei pianeti che vi orbitano intorno. Le anime sensitive e vegetative sono attirate dalla luce e dal movimento delle stelle secondo la potenzialità formale; ma il vostro principio vitale proviene senza mediazione dalla somma benevolenza, che lo fa innamorare di sé a tal punto che poi sempre la si desidera. E pertanto puoi dedurre inoltre quel che riguarda la vostra risurrezione, se rimiri a come il corpo umano fu creato allorché furono creati anche i primi genitori”.

	</p>
	 </div>
	</div>