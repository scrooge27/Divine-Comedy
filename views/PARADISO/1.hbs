<div class="jumbotron" style="width: 1200px; background-color:#31d4d4">
	    <div class="text-center">
	  <p class="lead">
	  <ul class="list-group" style="margin-bottom: 30px;">
	  <li class="list-group-item" style="background-color: #1c6085;">Proemio della cantica</li>
  <li class="list-group-item" style="background-color: #1c6085;">Ascesa di Dante e Beatrice</li>
  <li class="list-group-item" style="background-color:#1c6085;">Trasumanazione di Dante: l’armonia delle sfere celesti</li>
  <li class="list-group-item" style="background-color: #1c6085;">Primo dubbio di Dante e spiegazione di Beatrice
</li>
  <li class="list-group-item" style="background-color: #1c6085;">Secondo dubbio di Dante: l’ordine dell’universo</li>
</ul>
	





La gloria di colui che origina ogni cosa pervade l’universo e si diffonde di più in un posto che in un altro. Io giunsi nel cielo che accoglie la maggior parte della sua luce e vidi cose che chi discende da lassù non potrebbe né saprebbe come ripetere; poiché il nostro intelletto va talmente tanto a fondo avvicinandosi all’oggetto del proprio desiderio che la mente non vi può far ritorno. Tuttavia sarà ora argomento dei miei versi quanto io potei custodire del sacro regno nella mia memoria. O dolce Apollo, rendimi al culmine dell’opera un custode del tuo valore così come lo richiedi perché sia concesso il desiderato alloro. Finora mi è bastato un solo monte del Parnaso (quello delle Muse); ma ora mi conviene inoltrarmi con l’aiuto di entrambi nella materia rimanente. Penetra nel mio cuore ed ispirami così come quando traesti la pelle di Marsia dalle sue membra. O potenza divina, se ti concedi a me quel tanto che basta perché io esprima l’immagine del regno dei cieli impressa nella mia testa, mi vedrai venire al tuo amato alloro e cingermi quindi il capo di quelle foglie di cui mi renderanno degno l’argomento e te. Così di rado, o padre, se ne colgono per portare in trionfo imperatori o letterati, colpa e vergogna dei desideri umani, a tal punto che la fronda peneia (di Dafne, figlia di Peneo => l’alloro) dovrebbe generare gioia nella felice divinità delfica (Apollo) quando in qualcuno fa nascere il desiderio di sé. Una piccola scintilla asseconda un grande incendio: forse dopo di me con versi migliori si invocherà Cirra (Apollo) affinché risponda. Per gli uomini il sole nasce da diversi punti, ma da quello che congiunge quattro punti in tre croci esso sorge in corrispondenza della stagione migliore (più mite) e sotto la stella migliore (più propizia) e plasma il mondo nella maniera più consona. Di là aveva fatto giorno e di qui sera quasi in corrispondenza di quel punto (nel testo il punto è il soggetto di “fatto avea”) e quell’emisfero era là tutto illuminato, essendo l’altra parte oscurata, quando vidi Beatrice rivolta sul lato sinistro e osservare il sole: un’aquila non lo fissò mai così tanto. E così come il raggio riflesso è solito essere prodotto da quello incidente e risalire in alto, proprio come un falco pellegrino che intende tornare in su, così dal suo atteggiamento infuso attraverso il suo sguardo nella mia capacità visiva/immaginativa, nacque il mio atteggiamento, e fissai gli occhi/potei tenere gli occhi fissati al sole oltre la normale capacità umana. Di là sono possibili molte cose che di qua non è possibile per le nostre capacità, grazie al luogo fatto appositamente per la specie umana. Io non sopportai molto la  vista del sole, ma neanche troppo poco da non poterlo vedere brillare intorno come un ferro bollente che esce dal fuoco; e subito parve che alla luce si fosse aggiunta dell’altra luce, come se Dio avesse dotato il cielo di un altro sole. Beatrice era tutta intenta ad osservare i cieli eterni ed io su di lei posai il mio, distolto da lassù. Nell’osservare il suo aspetto mi feci dentro tale e quale si fece Glauco dopo aver mangiato l’alga che lo rese nel mare della stessa natura degli altri dei. Non si potrebbe restituire attraverso le parole la trasumanazione; perciò basti l’esempio a colui al quale l’esperienza riserva la grazia della conoscenza. Se io ero soltanto quella parte di me che creasti per ultima, tu lo sai, amore che governi il cielo, che con la tua luce mi sollevasti. Quando il movimento rotatorio che rendi eterno con il desiderio di te, mi rese concentrato verso di sé con l’armonia (il suono) che scandisci e misuri, mi apparve allora un’ampia parte del cielo così illuminata dalla fiamma solare, che né la pioggia né un fiume generarono un lago tanto esteso. La straordinarietà del suono e la grande luminosità mi accesero di un desiderio di conoscere la loro origine mai sentito così acutamente. Per cui Beatrice, che mi vedeva così come mi vedevo io, aprì la bocca per acquietare l’animo turbato prima che io domandassi qualcosa, e disse: “Tu stesso ti rendi inetto immaginando il falso, a tal punto che non vedi ciò che vedresti se te ne fossi distolto. Tu non sei sulla terra, come credi; ma un fulmine, fuggendo dalla propria sede naturale, non corse più velocemente di te che ritorni ad essa”. Se io fui privato dal primo dubbio grazie alle brevi parole pronunciate con il sorriso, fui irretito maggiormente da uno nuovo, e dissi: “Già soddisfatto mi sono acquietato dopo tanto stupore, ma ora mi meraviglio di come io passi attraverso questi corpi leggeri”. Per cui ella, dopo un sospiro pieno di comprensione, drizzò verso di me lo sguardo in quel modo che fa una madre sopra al figlio febbricitante, e cominciò a dire: “Tutte le cose sono ordinate fra loro ed è questa l’essenza che rende l’universo simile a Dio. In esso le creature d’alto intelletto vedono l’impronta della virtù divina, che è il fine per cui esiste la regola appena enunciata. Alll’ordine di cui parlo sono propense tutte le nature, per diversa natura più o meno vicine al loro creatore; per cui si muovono verso diversi scopi attraverso il gran mare dell’esistenza e ciascuna con un datole istinto che la sospinga. Questo istinto porta il fuoco verso la luna; questo è il motore dei cuori animali; questo rende compatta la massa della terra: e questo istinto (arco) non solo stimola le creature prive d’intelletto, ma anche quelle dotate di amore e razionalità. La provvidenza che sistema tutto questo rende sempre pago del suo desiderio il cielo nel quale si sviluppa il movimento del più veloce; ed ora lì, come luogo decretato, ci porta la potenza di quell’inclinazione che indirizza ciascuna creatura al lieto fine che le è proprio. Tuttavia, come molte volte la roccia non si accorda alle intenzioni dello scultore, essendo la materia refrattaria nel reagire, così da questo percorso si allontana talvolta l’uomo, che ha l’arbitrio di andare, così indirizzato, verso un’altra parte; e così come si può vedere scendere il fuoco dalle nubi, similmente la prima inclinazione va verso terra, deviata da un falso piacere. Non devi più meravigliarti, se giudico correttamente, della tua salita, se non quanto ti meraviglieresti nel vedere un fiume che dall’alto di un monte scende giù a valle. Stupore dovresti avere invece se, privo di impedimenti, ti fossi bloccato giù, come sulla terra susciterebbe stupore vedere la quiete in un fuoco vivo”. E dopo di questo rivolse lo sguardo verso il cielo. 

	</p>
	 </div>
	</div>